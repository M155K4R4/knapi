title: Wyniki Polaków nieco poniżej oczekiwań, udany dzień Huli
description: Dyrektor sportowy PZN Adam Małysz przyznał, że 14. miejsce Stefana Huli w zawodach Pucharu Świata w Bad Mitterndorf to jeden z nielicznych plusów sobotniego konkursu. - Ogólnie wyniki Polaków nieco poniżej oczekiwań - ocenił utytułowany skoczek narciarski.
author: user-user_writer
image: image-pawel-kadysz-100.jpg
content: |
  Dyrektor sportowy PZN Adam Małysz przyznał, że 14. miejsce Stefana Huli w zawodach Pucharu Świata w Bad Mitterndorf to jeden z nielicznych plusów sobotniego konkursu. - Ogólnie wyniki Polaków nieco poniżej oczekiwań - ocenił utytułowany skoczek narciarski.


  Hula zajął najwyższe wśród Biało-Czerwonych miejsce w pierwszym w sezonie konkursie PŚ na mamucim obiekcie. W serii próbnej uzyskał 218 m, co jest jego rekordem życiowym. Piotr Żyła uplasował się na 17. pozycji, Kamil Stoch był 21., Maciej Kot 23., Dawid Kubacki 33., a Jakub Wolny 37. Pierwotnie czterej Polacy, którzy awansowali do serii finałowej, byli sklasyfikowani o dwie lokaty niżej, ale przesunęli się na skutek dyskwalifikacji Słoweńca Jerneja Damjana i Norwega Johanna Andre Forfanga.

  > W naszej ekipie mogą cieszyć drobne elementy, jak udany dzień w wykonaniu Stefana Huli. Ogólnie wyniki Polaków nieco poniżej oczekiwań, bo po raz pierwszy od bardzo dawna, wiosny 2016 roku, zabrakło naszego reprezentanta w najlepszej dziesiątce ~ zaznaczył na facebooku Małysz

  Najwięcej uwagi polskich kibiców skupiał na sobie Stoch. Lider klasyfikacji generalnej PŚ i triumfator niedawnego Turnieju Czterech Skoczni jak na razie jednak w Bad Mitterndorf nie błyszczy.

  > Po chłopakach, a szczególnie Kamilu Stochu widać zmęczenie niedawnymi wydarzeniami, forsownym Turniejem Czterech Skoczni. Ten sukces kosztował Kamila wiele sił. Sam przyznaje, że na razie nie oddał w Bad Mitterndorf dobrego skoku. Potrzeba trochę czasu na powrót do świetnej dyspozycji, ale jestem o to spokojny - zapewnił dyrektor sportowy PZN.

  W sobotę - po raz pierwszy w karierze - triumfował Norweg Andreas Stjernen. Drugie miejsce zajął jego rodak Daniel Andre Tande, który oddał najdłuższy skok w konkursie - 140,5 m.

  > Ciekawy konkurs, kilka pięknych lotów. Norwegowie pokazali, że znakomicie czują się na skoczniach mamucich i wydają się być faworytami jeśli chodzi o nadchodzące mistrzostwa świata w lotach - przewidywał Małysz.

  Zwrócił także uwagę na sukces trzeciego tego dnia Simona Ammanna. Szwajcar w czołowej "trójce" zawodów PŚ był poprzednio 10 marca 2015 roku.

  Zawody na Kulm są próbą generalną przed mistrzostwami świata w lotach, które w dniach 18-21 stycznia gościć będzie niemiecki Oberstdorf. W niedzielę w Austrii odbędzie się drugi konkurs indywidualny (godz. 14.15), który poprzedzą kwalifikacje (godz. 12.30).
category: category-article
tags:
  - tag-ski-jumping
comments:
  - author: user-reader
    text: Nice article!
    replies:
      - author: user-user_writer
        text: Thanks!