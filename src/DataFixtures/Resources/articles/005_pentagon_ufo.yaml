title: 'Były pracownik Pentagonu: rząd USA posiada szczątki UFO'
description: Luis Elizondo – były pracownik specjalnego zespołu, którego zadaniem było analizowanie doniesień o UFO - przyznał, że Departament Obrony USA posiada materiały pochodzące z niezidentyfikowanych obiektów latających.
author: user-user_writer
image: image-rawpixel-com-296618.jpg
content: |
  W połowie grudnia ub. roku mediami wstrząsnęły rewelacje Luisa Elizondo, który twierdzi, że pracował przy sekretnym programie zajmującym się analizą doniesień o UFO. Realizował go Departament Obrony przy współpracy z firmą Roberta Bigelowa – potentata w przemyśle astronautycznym. Badano m.in. zdjęcia i filmy przedstawiające niezidentyfikowane obiekty. Najwięcej kontrowersji wzbudziły jednak doniesienia o fragmentach metalu i innych częściach UFO, w których posiadanie mieli wejść przedstawiciele Pentagonu. Materiał ten, jak przyznał Elizondo, był przechowywany w specjalnie przystosowanym do tego celu budynku w Las Vegas. Czy potwierdza to krążącą od lat teorię spiskową, że rząd USA bada i próbuje skopiować wytwory pozaziemskiej techniki? – zastanawiają się ufolodzy. Jeden z nich, powołując się na Ustawę o Wolności Informacji, wystosował do władz petycję o ujawnienie wszelkich danych na ten temat.

  ## Luis Elizondo tropił UFO dla Departamentu Obrony

  O Elizondo zrobiło się głośno w połowie grudnia ub. roku, kiedy wyjawił on dziennikarzom The New York Times oraz Politico szczegóły sekretnego projektu zajmującego się śledzeniem UFO, w którym przez pewien czas pracował. Zaawansowany Program Identyfikacji Zagrożeń Powietrznych (AATIP) gromadził relacje o niezidentyfikowanych obiektach latających. I choć pod nazwą tą mogły kryć się rosyjskie lub chińskie samoloty czy satelity szpiegowskie, meteory albo rzadkie zjawiska atmosferyczne, Elizondo przyznaje otwarcie, że najwięcej uwagi skupiano na doniesieniach o spotkaniach z obiektami będącymi bez wątpienia wytworami techniki. Problem w tym, że nie zbudował ich raczej nikt z tej planety.

  ![alt text](https://image.ibb.co/j0X7gm/91915564_ufo.jpg "Logo Title Text 1")
  *Ufo w końcu zostało złapane w kadr*

  > Moim zdaniem dysponujemy dostatecznymi dowodami, by potwierdzić, że nie jesteśmy sami na Ziemi. Tamte "samoloty" (nazwijmy je tak umownie) wykraczały daleko poza możliwości inżynierów z USA i innych krajów, przynajmniej w zakresie tego, co nam wiadomo – powiedział w rozmowie z CNN, dodając, że niekiedy zachowania UFO wydawały się przeczyć prawom fizyki.

  Wśród materiałów zebranych przez Elizondo i jego kolegów znajdowały się m.in. zdjęcia i nagrania z niezidentyfikowanymi obiektami, także te wykonane przez pilotów wojskowych (do sieci trafił np. film z kamery pokładowej F/A-18F Super Hornet, która zarejestrowała ciemny "spodek"). Ponadto program AATIP gromadził relacje ludzi, jacy znaleźli się w bliskim sąsiedztwie UFO i odczuli na sobie płynące zeń oddziaływania. Najwięcej kontrowersji wywołały jednak słowa na temat fragmentów owych tajemniczych obiektów, jakie miały zostać przejęte przez Pentagon w bliżej nieokreślonych okolicznościach.

  "Pod okiem Roberta Bigelowa, w specjalnie zmodyfikowanych budynkach w Las Vegas należących do jego firmy, przechowywano owe stopy metali inne materiały" – pisał The New York Times.

  Elizondo otwarcie przyznał dziennikarzom, że amerykański rząd jest w posiadaniu fragmentów UFO i że bada je wspólnie z Bigelowem – miliarderem, którego firma pracuje nad stworzeniem tanich i prostych kapsuł orbitalnych. Bigelow to również długoletni pasjonat ufologii i zjawisk paranormalnych, jakie badał przez kilka lat w ramach finansowanego z własnych środków projektu.

  Deklaracja Elizondo wywołała burzę wśród internautów oraz pasjonatów UFO, którzy zaczęli szukać na ten temat dodatkowych informacji. Zapytano o nie m.in. reportera "The New York Times" i współautora artykułu, od którego wszystko się zaczęło, Ralpha Blumenthala:

  > Dowiedzieliśmy się tylko tyle, że rząd posiada jakieś fragmenty tych obiektów, które są poddawane badaniom, dzięki czemu naukowcy będą w stanie określić, co odpowiada za ich niezwykłe właściwości – stwierdził.

  W odpowiedzi na mnożące się kontrowersje ufolog Anthony Bragalia zaapelował do Departamentu Obrony, Sił Powietrznych USA i kilku innych instytucji o ujawnienie danych na ten temat, powołując się o Ustawę o Wolności Informacji. Chodzi o wyjaśnienie, skąd wzięły się te próbki i co przyniosły badania nad nimi – podkreślił. Obywatele mają prawo to wiedzieć, tym bardziej, że gra toczy się o wysoką stawkę – przejęcie technologii nie z tej Ziemi, które mogą odmienić oblicze naszej cywilizacji.
category: category-article
tags:
  - tag-mobile
  - tag-meeting
  - tag-web
comments:
  - author: user-reader
    text: Nice article!
    replies:
      - author: user-user_writer
        text: Thanks!